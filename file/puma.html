<div class="article">
	<div class="title">
		ម្នាក់​ទៀត​ហើយ! PUMA ចុះ​កុងត្រា​២​ឆ្នាំ​ជា​មួយ​ គួច​ សុកុម្ភៈ ធ្វើ​​ជា​ ទូត​សុឆន្ទៈ​ប្រចាំ​កម្ពុជា​
	</div>
	<div class="date">27 Jun, 2015 09:59</div>
	<div class="description">
		<p>​ក្រុមហ៊ុន​​សម្ភារៈ​កីឡា​ Puma ដ៏​ល្បី​ប្រចាំ​នៅ​ប្រទេស​កម្ពុជា​បាន​​ចុះ​កុង​ត្រា​ជា​មួយ​​សមាជិក​ក្រុម​ជម្រើស​ជាតិ​កម្ពុជា​ និង​ក្លិប​ណាហ្គាវើល​ គួច​ សុកុម្ភៈ ធ្វើ​ជា​ទូត​សុឆន្ទៈ​រយៈ​ពេល​ពីរ​ឆ្នាំ​ដែល​​កុងត្រា​នេះ​បាន​ក្លាយ​ជា​កីឡាករ​បាល់ទាត់​​ទី​ពីរ​របស់​ PUMA​ ប្រចាំ​នៅ​ប្រទេស​កម្ពុជា​ ​បន្ទាប់​ពី​បាន​ចុះ​កុងត្រា​ជា​មួយ​សមាជិក​ក្លិប​បឹងកេត​អង្គរ​ ឃួន ឡាបូរ៉ាវី កាល​ពី​ដើម​ខែ​​មិថុនា​នេះ។</p>			
		<p class="img" ><img src="images/Puma1.jpg" /></p>
		<p>​ដើម្បី​ជួយ​​លើក​កម្ពស់​ និង​ផ្ដល់​តម្លៃ​ដល់​កីឡាករ​បាល់ទាត់​​ខ្មែរ​ ព្រម​ទាំង​រួម​ចំណែក​ក្នុង​ការ​អភិវឌ្ឍ​វិស័យ​កីឡា​នៅ​ប្រទេស​កម្ពុជា​ ក្រុម​ហ៊ុន META SPORT​ ដែល​ជា​អ្នក​នាំ​ចូល​ផលិតផល​កីឡា​ម៉ាក​ Puma​ ផ្តាច់​មុខ​នៅ​ប្រទេស​កម្ពុជា​បាន​សម្រេច​ចុះ​កុងត្រា​រយៈ​ពេល​២​ឆ្នាំ​ជា​មួយ​កីឡាករ​​​បាល់ទាត់​ដ៏​​ល្បី​របស់​​ក្លិប​ណាហ្គាវើល​ គួច សុកុម្ភៈ​ ដើម្បី​ធ្វើ​ជា​តំណាង​ផ្សព្វផ្សាយ​របស់​ខ្លួន។​
 
លោក​ កុក កាន់រតនា​ ប្រធាន​ក្រុម​ហ៊ុន​ META SPORT បាន​និយាយ​ថា​ លោក​មាន​សេចក្តី​សោមនស្ស​រីក​រាយ​ដែល​បាន​រួម​ចំណែក​ជួយ​ដល់​កីឡាករ​បាល់ទាត់​ខ្មែរ​ និង​ជួយ​បង្កើន​ការ​អភិវឌ្ឍ​វិស័យ​កីឡា​នៅ​ប្រទេស​កម្ពុជា​ ហើយ​នៅ​ពេល​ខាង​មុខ​លោក​គ្រោង​នឹង​បន្ត​ចុះ​កុងត្រា​ជា​មួយ​កីឡាករ​ផ្សេង​ទៀត​ និង​​ធ្វើ​សកម្មភាព​ជា​ច្រើន​ទៀត​ដើម្បី​ជួយ​បណ្ដុះបណ្ដាល​កីឡាករ​ខ្មែរ​ជំនាន់​ក្រោយ។</p>					
		<p>លោក​លើក​ឡើង​ថា ៖«យើង​ដឹង​ហើយ​ថា​ អ្នក​កីឡា​មិន​សូវ​គេ​ចាប់​អារម្មណ៍​ច្រើន​ដូច​អ្នក​សិល្បៈ​ទេ​ ពោល​គឺ​ភាគ​ច្រើន​ គេ​យក​អ្នក​សិល្បៈ​ធ្វើ​ជា​តំណាង​ផ្សព្វផ្សាយ​ឲ្យ​ផលិត​ផល​របស់​គេ​ ប៉ុន្តែ​សម្រាប់ PUMA គឺ​​ផ្តោត​លើ​កីឡា​ ដូច្នេះ​ហើយ​ទើប​បាន​ជា​យើង​​បន្ត​ចុះ​កុងត្រា​​ជា​មួយ​ គួច​ សុកុម្ភៈ ម្នាក់​ទៀត បន្ទាប់​ពី​យើង​បាន​ចុះ​កុងត្រា​ជា​មួយ​ ឃួន ឡាបូរ៉ាវី​ កាល​ពី​ដើម​ខែ​​នេះ»។
 
«យើង​មិន​ឈប់​នៅ​ត្រឹម​នេះ​ទេ​ យើង​នៅ​បន្ត​ចុះ​កុងត្រា​ជា​មួយ​កីឡាករ​ផ្សេង​ទៀត​​ដើម្បី​ធ្វើ​ជា​ទូត​សុឆន្ទៈ​របស់​ PUMA ដែល​ពួក​គាត់​នឹង​​ជួយ​បណ្ដុះបណ្ដាល​ក្មេង​ៗ​ជំនាន់​ក្រោយ​តាម​រយៈ​​ PUMA​ដោយ​នាំ​មក​នូវ​ការ​ចែក​រំលែក​បទពិសោធន៍ ក៏​ដូច​ជា​ការ​ដឹក​នាំ​គំរូ​សម្រាប់​ក្មេង​ជំនាន់​ក្រោយ​ដែល​ចាប់​យក​កីឡា​បាល់ទាត់​ជា​វិជ្ជាជីវៈ»។</p>					
	</div>
	<div class="author"><strong>អត្ថបទ៖ ដៃគូ​សហការ</strong></div>
</div>